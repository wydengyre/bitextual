- Come ti travestirai per Carnevale? - chiese Sabrina Mason. Rigirò la forchetta nel piatto stracolmo di maccheroni giallastri, ma non ebbe il coraggio di assaggiarli.
Carly Beth Caldwell sospirò e scosse la testa. La lampada al neon che pendeva dal soffitto regalava riflessi luminosi ai suoi capelli castani. - Non saprei. Mi piacerebbe vestirmi da strega.
A quell’affermazione, Sabrina rimase a bocca aperta.
- Travestirti da strega... tu?
- Be’, perché no, scusa? - replicò Carly Beth, guardando l’amica seduta dall’altra
parte del tavolo.
- Credevo che le streghe ti facessero paura - rispose Sabrina. Sollevò la forchettata
di maccheroni e la portò alla bocca. - Che orrore, questi maccheroni! Sembrano colla! Da domani giuro che mi porto il pranzo da casa.
- Io non ho affatto paura delle streghe - insistette Carly Beth, visibilmente risentita. - Tu pensi che sia una gran fifona, vero, Sabrina?
- In effetti - ridacchiò Sabrina, lasciando ricadere la coda di cavallo sulle spalle. - Ehi, non mangiare questa schifezza - aggiunse, indicando i maccheroni. - Dico sul serio, Carly Beth. Sono... un pastone immondo.
Sabrina si alzò e sfilò di mano la forchetta a Carly Beth.
- Ma io ho fame - protestò Carly Beth.
La sala mensa era affollata e tutt’intorno c’era un gran brusio. Al tavolo accanto al
loro sedeva un gruppo di ragazzi di quanta che si divertivano un mondo a lanciarsi l’un l’altro un cartone semipieno di latte. Carly Beth vide Chuck Greene che strizzava un pasticcino alla frutta, lasciando che la gelatina gli colasse in bocca.
- Bleah, che schifo! - esclamò Carly Beth, rivolgendogli un’espressione di autentico disgusto. Quindi si voltò verso Sabrina. - Ti sbagli, Sabrina, io non sono una fifona. Solo perché mi prendono sempre in giro non significa che...
- Carly Beth, vogliamo parlare dell’ultimo weekend a casa mia? - la interruppe Sabrina. Aprì un sacchetto di riccioli di mais e ne offrì all’amica, passandoglieli dall’altra parte del tavolo.
- Ti riferisci a quella ridicola messinscena con tanto di fantasma? - replicò Carly Beth. - Che stupidità!
- Sarà, ma tu ci sei cascata - replicò Sabrina, con la bocca piena di riccioli di mais. - Hai creduto davvero che la soffitta di casa mia fosse infestata dai fantasmi. Avresti dovuto vedere la tua faccia quando il soffitto ha cominciato a scricchiolare, e abbiamo udito quei passi.
- Non è stato carino da parte vostra - replicò bruscamente Carly Beth.
- Quando poi il rumore dei passi è sceso giù per le scale, sei diventata bianca come un lenzuolo, e ti sei messa a gridare - le ricordò Sabrina. - E pensare che si trattava di Chic e Steve!
- Lo sai che ho paura dei fantasmi! - esclamò Carly Beth, la faccia rossa come un peperone.
- Per non parlare dei serpenti, degli scarafaggi, dei rumori troppo forti, delle stanze buie e... delle streghe!
- Non capisco perché ti diverti tanto a prendermi in giro - puntualizzò Carly Beth, spostando da una parte il vassoio del pranzo. - E non capisco nemmeno cosa ci troviate da ridere, quando mi fate prendere quei brutti spaventi. Proprio tu, Sabrina, la mia migliore amica!
- Mi dispiace. Dico sul serio - rispose Sabrina. Si allungò sul tavolo e dette una strizzatina al braccio dell’amica. - E’ più forte di me, non riesco a trattenermi - proseguì - perché ti spaventi per un nonnulla, Carly Beth. Ne vuoi? - chiese, porgendomi il sacchetto di riccioli di mais.
- Giuro che un giorno vi farò prendere un colpo a tutti quanti - tuonò minacciosa Carly Beth.
- Impossibile! Non ci credo! - scoppiò a ridere Sabrina.
Carly Beth aveva undici anni, ma era troppo minuta per la sua età. Come se non bastasse, con quel faccino rotondo e il naso piccolo - che lei odiava cordialmente perché lo avrebbe desiderato più lungo - sembrava ancora più giovane. Sabrina, invece, era esattamente l’opposto. Aveva un paio di occhioni neri come il carbone, e i capelli neri e lunghi. Si faceva spesso la coda di cavallo. Chi le vedeva insieme, lei e Carly Beth, pensava che Sabrina avesse almeno un paio di anni più dell’altra. Invece, Carly Beth era di un mese più vecchia.
- Chissà, forse non mi travestirò da strega - disse pensierosa Carly Beth, sostenendosi il mento con le mani. - Forse mi vestirò da mostro orribile, con gli occhi fuori dalle orbite e la faccia impiastricciata di qualche sostanza appiccicosa e verdastra che...
CRASH! Qualcosa cadde a terra e Carly Beth si lasciò sfuggire un grido, terrorizzata. Le ci vollero un paio di secondi prima di realizzare che un vassoio era finito sul pavimento. Si voltò e vide Gabe Moser, rosso in faccia per la vergogna, che si era appena chinato a terra per raccogliere il cibo sparso qua e là. In sala, fra applausi e sghignazzi, scoppiò il finimondo.
Carly Beth avrebbe voluto sprofondare, per aver gridato. Si era appena tranquillizzata che una mano forte e robusta l’afferrò per le spalle. Fu così che il grido acuto di Carly Beth risuonò in tutta la sala.
